## Πού πάμε; ##

Μέσα στο 2020 είπα ότι θα ξεκινήσω να γράφω τεχνικά άρθρα, 1ον γιατί
μου δίνει ευχαρίστηση να μοιράζομαι γνώση με άλλους και 2ον γιατί δεν
το έχω καθόλου με τη γραφή και θέλω απλά να γίνω καλύτερος σε αυτό.

Το 3ο μου post κατά σειρά δεν έχει να κάνει καθόλου με linux ή web
applications, αλλά με όλα αυτά που γίνονται τελευταία στον
πλανήτη/χώρα/πόλη/σπίτι μας, με πρωταγωνιστή την πανδημία που προέκυψε.

Δε θα αναφερθώ στο γιατί και το πώς, αν είναι hoax ή παιχνίδι των διαφόρων
φαρμακευτικών εταιριών, αυτό το αφήνω στους ειδικούς, στους τρομολάγνους και στα troll. Η
ερώτηση που κάνω στον εαυτό μου. αλλά και στην σύζυγό μου, είναι μία:
``Πού πάμε;``

Δυστυχώς, απάντηση ακόμα δεν πήρα και η αλήθεια είναι ότι θα αργήσω να
πάρω, ωστόσο θα προσπαθήσω να βρω μία. 

### Η αρχή ###

Ακόμα θυμάμαι εκείνη την Τρίτη, που πιθανότατα είχα ξυπνήσει για να πάω
στο πανεπιστήμιο, όταν στη μικροσκοπική μου φοιτητική τηλεόραση έβλεπα
στο Euronews τους δίδυμους πύργους να πέφτουν, ο ένας πίσω από τον
άλλο.

Ήταν σοκαριστική εικόνα και είμαι πεπεισμένος ότι αυτή ήταν η αρχή των
δεινών, τουλάχιστον για τη γενιά μας. Νομίζω πως τότε η ανθρωπότητα γύρισε
σελίδα στην ιστορία της, η επόμενη σελίδα όμως δεν θα ήταν ευχάριστη.

### Fast forward έως 2015 ###

Σίγουρα η 9/11 δεν έχει σχέση με όλα αυτά που συμβαίνουν γύρω μας,
αλλά για μένα τώρα που το βλέπω εκ των υστέρων, σίγουρα αποτελεί την
αρχή. Μεταξύ 2001 και 2015 έγιναν πολλά, που τα περισσότερα δεν μας
άγγιξαν, τουλάχιστον άμεσα. Στο διάστημα αυτό, σιγά σιγά συντελέστηκαν
γεγονότα και καταστρώθηκαν (κρυφά;) σχέδια που θα άλλαζαν τον κόσμο
μας. Μέσα στα θετικά ήταν η τεχνολογική ανάπτυξη και η πρόοδος που
είχαμε, με αποτέλεσμα τα κινητά, οι υπολογιστές και το software να
γίνουν αναπόσπαστα εργαλεία της καθημερινότητάς μας.

Όλα τα θετικά όμως πράγματα μας βόλεψαν και μας έφεραν ακόμα πιο κοντά
στην αδράνεια, όχι απαραίτητα την σωματική αλλά περισσότερο στην
κοινωνική αδράνεια.

Έτσι βολευτήκαμε, ξεχάσαμε αξίες και αφεθήκαμε στις selfie φωτογραφίες
που έγιναν το talk of the town. Μαθημένοι επίσης σε καλούς μισθούς, ψώνια και lux εκδρομές ( βλέπε εποχές ΠΑΣΟΚ, όπως λέμε τώρα αστειευόμενοι) , το αποτέλεσμα ήταν να
γίνουμε λιγότερο παραγωγικοί.

Πώς, θα ρωτάτε, έχουν σχέση όλα αυτά με το 2015;

Νομίζω πως όταν κορυφώθηκε η κρίση του 2008, μας έπιασε
απροετοίμαστους - οικονομικά, κοινωνικά και επαγγελματικά.

Κοινώς, οι περισσότεροι από εμάς δεν είχαμε ένα back up plan, δεν
είχαμε έτοιμες απαντήσεις σε καίρια ερωτήματα, όπως :

* Εξασφάλισα χρήματα για το μέλλον μου (και της οικογένειάς μου);
* Είμαι αυτάρκης;
* Αυτό που ζω τώρα, είναι πραγματικά αυτό που θέλω και μπορώ να υποστηρίξω;

Οι ερωτήσεις σίγουρα διαφέρουν από άτομο σε άτομο, αλλά σίγουρα πολλές είναι κοινές ερωτήσεις για όλους μας.

Όσον αφορά την κορύφωση της κρίσης του 2015, η οποία ξεκίνησε το 2008,
ίσως θα έπρεπε να το είχαμε δει να έρχεται, αλλά ήμασταν "αλλού" (βλέπε
πιο πάνω-talk of the town). Αφεθήκαμε τόσο πολύ στην καθημερινότητα,
άλλοι στο μόχθο για τα προς το ζην και άλλοι στην καλοπέραση, η οποία
αποδείχτηκε ψεύτικη.

Το αποτέλεσμα; Κλειστές τράπεζες και όλα τα επακόλουθα, που τόσο πολύ
μας κόστισαν.

### Skip to 2019 ###

Και κάπου εδώ, λίγους μήνες πριν, φαίνεται πως βγαίνουμε από το σκοτάδι και ότι υπάρχει ελπίδα. Δε χρωματίζω την κατάσταση, αλλά πιθανώς η
κυβέρνηση να έμαθε από τα λάθη των προηγουμένων.

Και πάνω που νομίζαμε οτι οι επιλογές που κάναμε τόσα χρόνια ήταν οι
σωστές (και σίγουρα για πολλούς είναι), έρχεται μία πανδημία να σαρώσει
τα πάντα. Επειδή τυχαίνει να είμαι ιατρός, βλέπω τι εστί αυτή η νέα
κατάσταση εκ των έσω και ξέρω ότι ο ιός αυτός ήρθε για να μείνει.

Και ποια η σχέση με τις επιλογές μας; Ο ιός είναι μια "φυσική
καταστροφή", για  την οποία δεν μπορούμε να κάνουμε πολλά. Αυτό που μας
το κάνει πιο δύσκολο, είναι ότι δε φροντίσαμε για τις εναλλακτικές
μας, που θα έκαναν τη ζωή λίγο πιο εύκολη αλλά και ευχάριστη.

Μία από τις λάθος επιλογές, ή ίσως μία από τις παγίδες στις
οποίες πέσαμε, είναι ότι διαλέξαμε τις μεγαλουπόλεις ως το ιδανικότερο
μέρος για να ζήσουμε. Εδώ έχει τα καλύτερα πολυκαταστήματα, τα
καλύτερα και πιο in bars, τα περισσότερα μέλη του Tinder για άμεση
"εκτόνωση" και πολλά άλλα.

Και όλα αυτά; Έχουν τώρα σημασία; Καμία!

Σίγουρα η επόμενη λέξη που θα έρχεται στο μυαλό σας είναι η
απαισιοδοξία. Ίσως εκ φύσεώς μου να τα βλέπω όλα μαύρα, αλλά δεν μπορώ
να παραβλέψω μια επίσημη πανδημία και τις επιπτώσεις της.

Εκτός του φόβου που με διακατέχει, πρώτα για την οικογένειά μου και
μετά για όλους τους άλλους, είμαι φοβερά νευριασμένος.

Νευριασμένος γιατί δεν μπόρεσα να το προβλέψω (με μια πιο ευρεία
έννοια και όχι αυτή καθεαυτή την πανδημία) και να φτιάξω τη ζωή
μου πιο απλή και άνετη.

Ένα παράδειγμα θα δώσω, από τα πολλά που έχω σκεφτεί. Εδώ που μένουμε
και σε ακτίνα 1χλμ. τουλάχιστον, δεν υπάρχει μια παιδική χαρά, μια
κούνια να πάω την κόρη μου να κάνει! Για σκεφτείτε το λίγο. Τόσες
ευκαιρίες και επιλογές σε μια μεγάλη πόλη και δεν μπορώ να πάω την κόρη
μου να κάνει κούνια.

### Και πού πάμε τελικά; ###

Ο καθένας πιστεύω πρέπει να πάει εκεί που ανήκει, πίσω στη φύση. Να
ξεβολευτούμε από τον καναπέ μας και να γυρίσουμε στις ρίζες μας, εκεί
όπου είμαστε φτιαγμένοι σαν άνθρωποι να ζούμε. Είμαστε φτιαγμένοι για
απλά και ανθρώπινα πράγματα. Και λέγοντας ανθρώπινα, ΔΕΝ μπορώ να
φανταστώ ότι είμαστε φτιαγμένοι για να ζούμε σε τσιμεντουπόλεις, με
θερμοκρασίες φούρνου ή ακόμα χειρότερα να προσπερνάμε χιλιάδες
αγνώστους καθημερινά δίχως ένα καλημέρα.

* Είμαστε φτιαγμένοι να τρώμε απλά και λίγο (φρούτα, καρπούς, λαχανικά, ψάρια). 
* Είμαστε φτιαγμένοι να καταβροχθίζουμε γνώση.
* Είμαστε φτιαγμένοι να τρέχουμε και να περπατάμε. 
* Είμαστε φτιαγμένοι να αναπνέουμε καθαρό αέρα.

Αν ικανοποιήσουμε τις παραπάνω ανάγκες, τότε είμαστε σε σωστό δρόμο, ο
καθένας οπλισμένος με την πυξίδα του.

Θεόδωρος Δεληγιαννίδης 
thiodor@gmail.com
